ebhir gṛhapate dṛṣṭigatakudṛṣṭigahanaiḥ ' sarvadṛṣṭivighātārthaṃ ' anuttarāṃ samyaksaṃbodhiṃ
prāpsyāmīti śraddhayā agārād anāgarikāṃ pravrajitaḥ ||

atha khalu bhagavān imam evārthaṃ bhūyasyā mātrayā saṃdarśayamānas tasyāṃ velāyām imā gāthā
abhāṣata ||

ātmadṛṣṭis satvadṛṣṭir jīvadṛṣṭī pi vā punaḥ 'kudṛṣṭigahanasaṃcchannāḥ sarvabālapṛthagjanāḥ
||

ucchedaśāśvatāṃ dṛṣṭim akriyādṛṣṭiṃ ca āśritāḥ 'samyagdṛṣṭīya sthāpayiṣye tasmāt pravrājito
hy ahaṃ ||

asaṃkhyeyakalpakoṭīniyutaśatasahasraśalyaviddhaṃ batemaṃ lokasanniveśaṃ dṛṣṭvā daśabhir mahāśalyaiḥ

katamair daśabhir yad idaṃ ' tṛṣṇāśalyena '

avidyāśalyena '

icchāśalyena '

rāgaśalyena '

dveṣaśalyena '

mohaśalyena '

mānaśalyena '

dṛṣṭiśalyena '

bhavaśalyena '

vibhavaśalyenā daśamena ||

ebhir gṛhapate daśabhir mahāśalyaiḥ || sarvaśalyavighātāyā ’nuttarāṃ samyaksaṃbodhiṃ prāpsyāmīti
śraddhayā agārād anagārikāṃ pravrajitaḥ ||

atha khalu tasyāṃ velāyāṃ imā gāthā abhāṣata ||

tṛṣṇāśalyena viddhānāṃ purākoṭir na prajñāyate 'andhīkṛtā ’vidyāyā tamas tamaparāyāṇāḥ |

upādiyanti skandhāni icchāśalyena vedhitāḥ |grasitā rāgaṃśalyena doṣaśalyena mūrcchitāḥ ||

onaddhā mohaśalyena mānaśalyena ucchritāḥ |nibaddhā dṛṣṭiśalyena bhaveṣu vibhaveṣu ca ||

anyonyamukhaśaktībhiḥ sarvabālapṛthagjanāḥ 'iyaṃ mṛṣā idaṃ satyaṃ vivadanti parasparaṃ ||

āvrīḍaśalye lokesminn utpadyante tathāgatāḥ |śalyaviddhāna satvānāṃ trāṇaṃ bhonti parāyaṇaṃ
||

punar aparaṃ gṛhapate mūlapratiṣṭhānapratiṣṭhitaṃ batemaṃ lokasanniveśaṃ dṛṣṭvā daśabhis tṛṣṇāmūlakair
dharmmaiḥ

katamair daśabhir

yad idam tṛṣṇāṃ pratītya paryeṣaṇā '

paryeṣaṇāṃ pratītya lābhaḥ

lābhaṃ pratītya mamakāraḥ '

mamakāraṃ pratītya viniścayaḥ |

viniścayaṃ pratītya cchandarāgaḥ '

cchandarāgaṃ pratītyādhyavasānaṃ '

adhyavasānaṃ pratītya mātsaryaṃ '

mātsaryaṃ pratītya parigrahaḥ '

parigrahaṃ pratītyārakṣā

ārakṣāṃ pratītya duḥkhaṃ '

ārakṣādhikaraṇaṃ ' daṇḍādānaṃ ' śastrādānaṃ '

kalahabhaṇḍanavigrahavivādaḥ

ato ahaitukāḥ paiśunyādyāḥ

anekavidhāḥ pāpakā akuśalā dharmāḥ prādurbhavanti |

ebhir gṛhapate daśabhis tṛṣṇāmūlakair dharmmaiḥ pratiṣṭhitaṃ lokasanniveśaṃ dṛṣṭvā

’mūlām apratiṣṭhām anuttar<āṃ >samyaksaṃbodhim anuprāpsyāmīti

śraddhayā ’gārād anagārikāṃ pravrajitaḥ ||

iyam atra dharmatā tatredam ucyate ||

tṛṣṇayā grasitāḥ satvāḥ paryeṣanti ito itaḥ |labdhe lābhe mamakāro tato bhoti viniścayaḥ ||

idaṃ kāryaṃ kariṣyāmi cchandharāgaḥ pravardhate 'cchandarāgavivṛddhīye adhyosānena matsaraḥ
||

